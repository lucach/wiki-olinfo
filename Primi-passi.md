Hai superato la selezione scolastica delle Olimpiadi di Informatica e vorresti iniziare ad allenarti per superare anche la selezione territoriale? Hai visto che ci sono tantissimi problemi sulla piattaforma di allenamento e non sai da dove cominciare? Questa pagina è stata scritta per te!

### Primi problemi consigliati 
Se non hai mai risolto un problema sulla piattaforma [training.olinfo.it](https://training.olinfo.it), il consiglio è quello di registrarsi subito e affrontare (in ordine) questi tre problemi che non richiedono grandi competenze algoritmiche.

- [Trova il massimo (easy1)](https://training.olinfo.it/#/task/easy1/statement)
- [Trova la somma pari massima (easy2)](https://training.olinfo.it/#/task/easy2/statement)
- [Trova la somma pari massima v2.0 (easy3)](https://training.olinfo.it/#/task/easy3/statement)

Risolverli ti aiuterà a prendere familiarità con la piattaforma di allenamento (per capire, ad esempio, come si sottopone un programma e come deve essere fatto). Se hai difficoltà, ricorda che esiste il forum: puoi cercare se qualcuno ha già avuto il tuo stesso problema oppure chiedere aiuto. Qualcuno ti aiuterà sicuramente!

### Introduzione alla risoluzione dei problemi
Una volta risolti i tre problemi indicati sopra, un buon punto di partenza per sviluppare competenze legate agli algoritmi e alle strutture dati (che ti consentiranno di risolvere problemi man mano più difficili) è la guida alle selezioni territoriali, scritta dal prof. Alessandro Bugatti. Tale guida è gratuitamente scaricabile dal [sito dell'autore](https://www.imparando.net): il PDF della quinta edizione, la più recente, è accessibile da [qui](https://www.imparando.net/sito/olimpiadi_di_informatica/guida_quinta_edizione.pdf).

Tale guida è pensata proprio per chi si affaccia al mondo della programmazione competitiva e dovresti quindi trovare degli spunti utili.

### Sono già abbastanza esperto
Quando avrai raggiunto un buon livello, il modo migliore è provare a risolvere qualcuno tra i tanti esercizi disponibili sulla piattaforma di allenamento. Non c'è modo migliore per migliorare: risolvere esercizi ti aiuterà a migliorare competenze logiche e algoritmiche.
Qualche suggerimento su alcuni problemi _didatticamente interessanti_, divisi per "tecnica"/"argomento" si può trovare [qua](Problemi-interessanti).
